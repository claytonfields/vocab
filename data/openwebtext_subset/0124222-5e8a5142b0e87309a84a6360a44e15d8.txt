Foto: Index

NAKON što su se doveli u situaciju da se krim i temeljni policajci diljem Hrvatske nemaju u čemu voziti jer im je istekao leasing za 726 oslikanih i opremljenih automobila, a o čemu je Index već pisao, čelnici MUP-a osmislili su rješenje tog prilično nezgodnog problema. Naime, u vozni park policije ponovo su vraćene Škode koje su završile u povratu zbog spomenutog isteka leasinga. MUP ih je uzeo u najam od privatne tvrtke, jedine u Hrvatskoj koja im to može ponuditi.

> OTKRIVAMO DETALJE Policija ostala bez 587 auta, koriste neopremljena civilna vozila

Potvrdili su nam to i u odgovorima koje smo zaprimili iz kabineta ministra, a u kojima piše:

"MUP je vozila (Škode) kojima je istekao leasing uzeo u najam od TRCZ-a pod sljedećim uvjetima: Najam vozila na dnevnoj bazi: Škoda Octavia Active: 13,47 eura bez PDV-a (po vozilu); Škoda Octavia Combi: 14,17 eura bez PDV-a (po vozilu). U tijeku je povrat 400 vozila na korištenje policiji, i to svim policijskim upravama razmjerno njihovim potrebama."

Ministar Orepić još uvijek tvrdi da MUP nije učinio ništa pogrešno

A da u MUP-u smjeraju nešto slično, moglo se zaključiti i po tome što su Škode, iako po isteku leasinga formalno na njih nisu polagali nikakva prava, ostale parkirane na parkiralištima policijskih uprava.

To je epilog priče o natječaju za nabavku policijskih auta koja kronološki ide ovako: u MUP-u lani itekako znaju da im trogodišnji leasing za 726 auta istječe u proljeće ove godine, ali svejedno natječaj za nabavu novih raspisuju tek u posljednjim danima 2016. godine, (uz posredovanje Državnog ureda za javnu nabavu), iako je već u tom trenu potpuno jasno kako ni teoretski nije moguće da im novi auti budu isporučeni do roka do kojeg moraju vratiti ove 'stare'. No, nitko se oko toga posebno ne uzrujava; ministar Orepić i dan danas tvrdi da MUP nije učinio ništa pogrešno.

Točno. Nije učinio ništa pa samim time nije mogao ni pogriješiti. Umjesto da se u postorepićevskoj fazi, suočeni s rokovima, odluče za opciju produljenja postojećeg leasinga (što su napravili u MORH-u), u MUP-u mudro čekaju situaciju u kojoj moraju vratiti aute, a tek tada kreću rješavati problem. I riješe ga točno ovako – iste te automobile za koje su do jučer plaćali leasing, sad uzimaju u najam.

Tekst se nastavlja ispod oglasa

Stvar je ista? Baš i ne.

MUP će u šest mjeseci bespotrebno iskeširati najmanje 7,5 milijuna kuna

Najam ove vrste mogla im je osigurati jedna jedina privatna tvrtka, već spomenuti TRCZ.

Ugrubo, TRCZ će ovim manevrom – ako MUP ostane na najmu 'samo' 400 automobila, inkasirati (neplaniranih?) milijun i 300 kuna mjesečno. Odnosno, u šest mjeseci, koliko u MUP-u navode da će najam polovnih vozila maksimalno trajati – oko sedam i pol milijuna kuna.

I premda su iz MUP-a naveli kako su cijene dnevnog najma policijskih Škoda izražene bez PDV-a, upućeni tvrde da su izražene i bez još pokoje 'sitnice', odnosno i bez troškova registracije i bez troškova servisa...

A sama isporuka novih vozila za MUP tek je prije neki dan konačno lišena svih zapreka – 181 Citroen iz grupe 1 (Sedan s policijskim obilježjima) trebao bi biti isporučen najkasnije do rujna ove godine, dok je za 545 vozila iz grupe 2 (karavan s policijskim obilježjima) okončan žalbeni postupak te je u tijeku potpisivanje ugovora s najpovoljnijim ponuditeljem – osim Citroena, policiji stižu i novi Fordovi.

Za pola godine...