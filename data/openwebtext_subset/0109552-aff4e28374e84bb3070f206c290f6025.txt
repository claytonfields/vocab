shadow

Entrano nella scuola con i minibus, lasciati con le chiavi inserite e destinati al trasporto cittadino, che un paio d’ore prima avevano rubato dal deposito. Dopo aver sfondato la cancellata che dà sulla strada, «puntano» il portone all’ingresso di un istituto tecnico - il Meucci di Carpi, due studiano proprio lì - e lo buttano giù. Poi fanno avanti e indietro nell’ampia hall dell’edificio, come fossero sull’autoscontro, devastando tutto. E infine se ne vanno. Con il volto incappucciato o nascosto sotto dei cappelli. Verranno arrestati il giorno dopo il folle raid avvenuto nella notte di venerdì e ora si scopre che sono due tunisini ed uno del Senegal (due di sedici anni ed un diciassettenne) i fermati dai carabinieri per quella «bravata» - chiamiamola così - che ha lasciato sgomenta la cittadina di Carpi, nel Modenese. Dove tra l’altro per il 25 aprile è atteso il Capo di Stato Mattarella che si recherà in visita al campo di concentramento di Fossoli usato durante la guerra come «base» per la deportazione degli ebrei nei lager in Germania.

Scene da «Fast & Furious» Un paio d’ore prima di prendere come bersaglio la scuola il terzetto era entrato nel deposito cittadino dei bus scolastici rubandone due coi quali hanno letteralmente giocato agli autoscontri nel piazzale antistante, «danneggiandoli irrimediabilmente». Il peggio arriva ora: prendono altri tre bus - ognuno di loro ne guida uno - e percorrono una trentina di chilometri dentro e fuori Carpi. Scene da «Fast & Furious»: si tamponano, si sorpassano, distruggono cartelli stradali, rovinano cordoli sulla carreggiata e, a grande velocità, compiono una vera e propria gimcana in tangenziale, invadendo la corsia di marcia opposta. È un mezzo miracolo se non viene travolto nessuno. Non è finita. Anzi: è appena cominciata. C’è la scuola a distruggere. Quando arrivano davanti al Meucci uno sfonda il cancello principale, un altro quello pedonale e un terzo l’atrio dell’istituto. Se non un raid premeditato, poco ci manca. Il giovane lanciatosi contro l’ingresso poi scappa, «sale coi piedi sul cofano di un altro bus e poi i tre a bordo di un unico mezzo - raccontano gli investigatori - si dirigono a Cibeno (quartiere periferico di Carpi, ndr) dove faranno avanti e indietro per circa 15 minuti, ancora con gimkane pericolosissime, prima di lanciare il pulmino a oltre 90 chilometri orari in un canneto». A questo punto si dileguano.

Mezzo milione di danni Il gesto dei tre vandali ha procurato danni, secondo stime, di almeno 470mila euro. Si tratta di giovani di nazionalità italiana, immigrati di seconda generazione, due sono proprio studenti del Meucci, mentre il terzo frequenta il «Vallauri», altro istituto carpigiano.

Avrebbero agito «per noia» In base alle indagini condotte dai militari, i minorenni, ora in stato di fermo (le accuse sono furto aggravato e continuato, danneggiamento, guida senza patente e interruzione di pubblico servizio) avrebbero agito «per noia», stando a quanto da loro stessi riferito. I carabinieri della compagnia diretta dal capitano Alessandro Iacovelli sono arrivati a loro grazie, prevalentemente, a tre piste: nell’audio dei video registrati dal sistema di sorveglianza dei bus si sentono due dei loro nomi, nelle chat dei social network i tre hanno fatto riferimento a quanto accaduto, infine i test eseguiti su capelli e sudore rinvenuti sui bus confermano, attraverso il dna, che erano loro alla guida dei mezzi. Non mancano i vestiti utilizzati nel raid e rinvenuti nelle abitazioni oltre ai video registrati quella notte con i telefonini. «Non c’erano motivi di acredine contro l’istituto o i professori», spiega il capitano Iacovelli, mentre Giovanni Balboni, comandante provinciale dei carabinieri di Modena, parla di «un film agghiacciante». Nessun collegamento, scandiscono nettamente gli investigatori, con ipotesi in qualche modo riconducibili alla premeditazione. Men che meno il fatto di voler «punire» la scuola perchè a poche ore dal raid al Meucci sarebbe stato presentato un un libro di Chaimaa Fatihi, la ventitremenne originaria del Marocco e studentessa di Giurisprudenza a Modena, autrice del libro «Non ci avrete mai. Lettera aperta di una musulmana italiana ai terroristi».«Una banale casualità», dice uno degli investigatori semmai colpito dal fatto che mentre i tre venivano accompagnati al carcere minorile di Bologna, lasciando la caserma di Carpi, continuavano a ridere e scherzare, sfrontati e bulletti.

Gara ad alta velocità Prima di schiantarsi contro la scuola, i bus - come dimostrano le immagini delle telecamere - sono stati utilizzati per una vera e propria gara ad alta velocità lungo 30 chilometri, sempre a Carpi, con cartelli stradali abbattuti e semafori rossi «bruciati». I loro genitori si dicono sconvolti e molto dispiaciuti per quanto successo. L’indagine è coordinata dalla procura dei minori del tribunale di Bologna.

Il sindaco Bellelli: «Ora non scatti scontro tra tifoserie» Il sindaco di Carpi Alberto Bellelli sottolinea come sia necessario arrivare velocemente a un processo che porti all’emissione di una condanna commisurata alla gravità dei fatti compiuti. Verificato che per il Comune non sarà possibile costituirsi parte civile dal momento che il processo davanti al Tribunale minorile non contempla questa possibilità, «auspichiamo che la comunità possa ricevere una forma di risarcimento da parte dei responsabili per quanto da loro causato. Solo per un puro caso questi non hanno incrociato le pattuglie di polizia e carabinieri in servizio anche a quell’ora della notte. Le immagini ci dicono anche di quanto sia stato pericoloso quel gesto. Ora è il momento della fermezza e del rispetto dei ruoli di tutte le istituzioni coinvolte, dalle forze dell’ordine (che ringraziamo per la tempestività e l’impegno mostrato per arrivare alla soluzione del caso), all’istituzione scolastica, alla magistratura». «Il dibattito che si è scatenato nelle ultime ore soprattutto sui social network, – continua Bellelli - mostra come sia necessario su questa vicenda porre un punto fermo. Non con gli scontri tra tifosi, italiani contro stranieri, genitori contro figli, adulti contro giovani, si può pensare che la nostra comunità possa fare un passo avanti. Ripartiamo dai pensieri dei ragazzi del Meucci, dalla loro determinazione a ritornare al più presto a scuola. La nostra comunità deve riflettere su quanto accaduto, sulle motivazioni di questo gesto ma prima di tutto deve mostrarsi unita tanto nella condanna così come nel ribadire la pretesa della legalità».